---
contentType: prose
---

<section>

## 10\. VÝSTUP 

_Karel IV., Alžběta a Arnošt_  

</section>

<section>

**ARNOŠT.** Doufám, že odpustí Tvá Velebnost žert, který byl lékem zároveň.

**KAREL IV.** Lékem? – Co pravíš?

**ALŽBĚTA.** Ó, pane, odpusť! Odpusť!

**ARNOŠT.** Císařovna znepokojena tvým dlouhým pobytem mimo Prahu...

**KAREL IV.** (vpadne mu do řeči) Žárlila snad... Ó, sladká rozkoši! Tedy žárlila!

**ALŽBĚTA.** Ale vždycky důvěřovala...

**KAREL IV.** (s lehkou výčitkou) Tedy nebyla to pouhá zvědavost, jež tě v tomto zakuklení vedla na Karlštejn? Chtěl jsem tě překvapit, až bude hrad úplně vyzdoben i až bude hotova tvoje podobizna v kapli sv. Kateřiny.

**ALŽBĚTA.** Vím všecko a v duši jsem ti již děkovala!

**KAREL IV.** (s lehkým úsměvem) Ale přece jen jsi žárlila!

**ALŽBĚTA.** Ovšem, jmenuj to tak, když se ti líbí. Ale rci sám, mohla jsem jinak? Stále byls na cestách, buď v Norimberce nebo jinde, a sotva jsi v Praze tři dny pobyl, již zase pospíchal jsi sem na Karlštejn, kam nesmí ženská noha vkročit.

**KAREL IV.** Jak lze právě vidět. Ale pravdu máš, Eliško. Ví Bůh, jak jsem dnes zatoužil po tvé slunné tváři i dobrém srdci tvém!

**ALŽBĚTA.** Já slyšela všecko a žehnala ti tisíckrát!

**KAREL IV.** Tedy jsi také naslouchala? Opět jedna dobrá vlastnost dobrých pážat, ale věř, tvá žárlivost přece mne trochu znepokojuje.

**ARNOŠT.** Všecko je dílo mé, milostivý pane! Viděl jsem smutek císařovny i vzmáhající se símě, nechci říci nedůvěry, ale klíčící omrzelosti, a mým pravidlem jest, opříti se zlu hned z počátku a vyrvati je i s kořeny. Bylo třeba pádného důkazu, že je císařovna i v nejmenším záhybu své myšlenky na omylu – a to se podařilo.

**KAREL IV.** (podává mu ruku) Děkuji ti, milý Arnošte, vrátils mi celé štěstí života! (Po chvíli k Alžbětě) Však sladká žárlilko, zde zůstat nemůžeš!

**ALŽBĚTA.** A proč ne?

**KAREL IV.** Což může zákonodárce jednati proti zákonům? – Jen jednou jsem nucen byl učinit to a co zkusím od našeho Arnošta! Jak těžce mi vytýká příští korunovaci Václava! A proto úctu před zákonem největší mějž zákonodárce sám! My odjedeme.

**ALŽBĚTA.** A ještě teď? V čirou noc?

**KAREL IV.** Ano, ještě teď! Pojedeme na tvůj hrad, na Karlík. Arnošte, buď tak laskav a nařiď purkrabímu, aby nám obstaral koně. Poněvadž však, jak pochopíš, mně na tom velice záleží, aby umění našeho pážete zůstalo výhradně tajemstvím nás tří, ujedeme z Karlštejna tajně – my prchneme, či chceš-li, Eliško, já tebe unesu!

**ALŽBĚTA.** To je výtečný nápad! Budu unesena! Dobrodružství na dobrodružství! – Tedy pojďme.

**ARNOŠT.** Pešek Hlavně může vás provodit.

**KAREL IV.** Vždyť stůně.

**ARNOŠT** (s úsměvem) Doufám, že bude teď již také zdráv. (Odejde)

</section>

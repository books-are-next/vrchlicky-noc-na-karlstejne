---
contentType: prose
---

<section>

## 6\. VÝSTUP   

_Pešek a Alena_  

Z domu purkrabího vyjde Pešek Hlavně.

**PEŠEK** (se rozhlíží, shlédne Alenu a mluví přitlumeným hlasem) Aleno!

**ALENA** (zvedne hlavu) Konečně! – Nu, pojď přec blíž! (Vstane a běží k lavičce)

**PEŠEK.** Nejde to, Aleno...

**ALENA.** Proč?

**PEŠEK.** Nesmím.

**ALENA.** Jaké to žerty, Pešku, opravdu nemístné žerty!

**PEŠEK.** Nemohu. – Neměl jsem ani vyjíti – ale to víš, láska k tobě.

**ALENA.** A proč nemůžeš?

**PEŠEK.** Slíbil jsem to arcibiskupovi Arnoštovi. Viděl jsem tě a musím zpět jít.

**ALENA.** Můj drahý! S tím slibem to nebude tak doopravdy. Aspoň chvíli, Pešku! – A proč jsi to slíbil arcibiskupovi?

**PEŠEK.** Sám nevím, proč chtěl tomu, ale co mi slíbil, stojí za to, abych slib svůj dodržel. Rytířské ostruhy, Aleno! -Ale mlčet! (Klade prst na ústa) Vidíš, že se také starám...

**ALENA.** Jdi, ty mne škádlíš...

**PEŠEK.** Musím zase jít – ale víš, jeden polibek by neškodil.

**ALENA.** Rač si tedy proň přijíti.

**PEŠEK.** Když nesmím...

**ALENA.** Tož tam zůstaň bez polibku!...

**PEŠEK.** Ukrutná! – Aspoň o krok se přibliž, odvážím se také na jeden krok – dále nemohu.

(Mezitím se objevil v pozadí vévoda Štěpán a král Petr cyperský. Oba zůstanou v pozadí a mluví ztlumeným hlasem)

**ŠTĚPÁN** (ukazuje Petrovi Alenu) Ano, právě, toť ten panoš.

**PETR.**  Kterého jsem vyplašil v předsíni císařské; týž vzrůst, týž šat – nemám chuti vzdát se tak lehce.

**ŠTĚPÁN.** Jen směle, pane bratře!

**PETR.** A hleď, má zde dostaveníčko. – Což abychom jim tu radost překazili?

**ŠTĚPÁN.** Spíš je pozorujme chvíli, až se zcela přesvědčíme.

**PETR.** Toho věru již nepotřebujeme. Dva mladíci přece v noci dostaveníčko si nedávají.

(Alena a Pešek mezitím posunky znamení si dávají)

**PEŠEK.** Tedy o krok, Alenko, o jediný krůček...

**ALENA** (učiní krok kupředu) Tento ti obětuji, ale pouze ten jediný; víc nesmím obětovati své hrdosti.

**PEŠEK** (učiní také krok) Krok tvé nožky není, Aleno, v žádném poměru s mým krokem: když já udělám jeden, musíš udělat aspoň dva.

**ALENA.** Jsi jako vždycky neskromný – to by bylo trochu mnoho. Na jeden krok se ještě odvážím – ale rychle. (Učiní krok kupředu, Pešek rychle dva kroky a leží si v objetí)

(najednou) 

**ALENA.** – **PEŠEK.** Můj Pešku! Má Aleno! 

(Pausa, Petr a Štepán šeptajíce ustupují více do pozadí)

**PEŠEK.** Za chvíli takovou bych dal deset životů ...

**ALENA.** Já věděla, že přijdeš... zůstaň...

**PEŠEK.** Nevzpomínej toho – čas prchá a musím jít.

**ALENA.** Můj miláčku!

**PEŠEK.** Co je ti? Ty se chvěješ. Slzy v tvém oku...

**ALENA.** To štěstí!

**PEŠEK** (vede ji na sedátko pod lipou) Ty klesáš. – Ó, má drahá! 

(Sednou. Alena má hlavu na rameni Peškově)

**ŠTĚPÁN.** Tuším, že jsme viděli dost!

**PETR.** Teď je nejpříhodnější chvíle, chceme-li je vyplašit.

**ŠTĚPÁN.** Lépe bude, půjdeme-li vyhledat purkrabího. Hledá ptáčka nahoře v předsíni císařské, a on se zde zatím cukruje.

**PETR.** Věru, takhle se nezachází s panošem. – Pojďme, pane bratře, purkrabí bude mít radost. (Odejdou)

**ALENA.** Hleď, co je hvězd na nebi!

**PEŠEK.** Vidím všecky v očích tvých a planou z modra jich krásnější než z modra nekonečné oblohy.

**ALENA.** A co chce arcibiskup? – Za jakou příčinou jsi vězněn dnes?

**PEŠEK.** Řekl jsem ti, že nevím. – Ale kdož by teď hlavu tím si lámal, teď mizí svět kolem, co hlava tvoje leží na srdci mém. (Objetí)

**ALENA.** Někdo přichází.

**PEŠEK.** Skryjme se.

**ALENA.** Ale kam?

**PEŠEK** (naslouchá) Jest jich více, a tuším, že jdou s pochodněmi.

**ALENA.** Jsme prozrazeni, prchněme! Zdá se mi, že jsou nám na stopě; král Petr s očí mne nespustil při stole.

**PEŠEK.** Pojď do purkrabství, tam tě hledat nebudou.

**ALENA.** Ó, nikoli – co by řekl strýc! – Naopak, myslím, že tam by nás nejdříve hledali.

**PEŠEK.** Naopak, Aleno, strýc ví o všem, sdělil jsem s ním všecko.

**ALENA.** A zlobil se, zuřil...

**PEŠEK.** Ovšem, ale věřím pevně v jeho dobrotu. (Nové kroky) Ale nyní třeba prchnouti. – Kam? Do purkrabství, tam jsme jisti, rychle! (Táhne Alenu ke dveřím do purkrabství a otvírá je) Zavřeno. – Co nyní?

**ALENA.** Nezbývá, než abychom oba prchli do strážnice.

**PEŠEK.** Tedy rychle! Bezpečni tam ovšem nebudeme, ale co nám zbývá? 

(Odejdou v pozadí do strážnice)

</section>

---
contentType: prose
---

<section>

## 5\. VÝSTUP

Petr a Štěpán

</section>

<section>

**PETR.** Konečně jsme sami!

**ŠTĚPÁN.** I pohostinství někdy překáží.

**PETR.** Jsem rád, že jsem se shledal s tebou, pane vévodo.

**ŠTĚPÁN.** I mne to těší. Jak se bavíš v Čechách?

**PETR.** V Praze dobře...

**ŠTĚPÁN.** A zde?

**PETR.** Zde mne arcibiskup div již neumořil. Krásné věci kolem, čarovné. Div světa a století je tento Karlštejn, ale...

**ŠTĚPÁN.** Ale?

**PETR.** Známe se a rozumíme si, pane vévodo. Této dokonalosti a nádheře zdejší chybí koruna.

**ŠTĚPÁN.** Nerozumím, králi...

**PETR.** Ta nádhera, ten lesk a přepych, to vše zdá se býti stvořeno kvůli něčemu jinému než kvůli rameni sv. Víta nebo lopatce sv. Anežky.

**ŠTĚPÁN.** Nechápu, kam směřuješ...

**PETR.** Soudím jako člověk a tvrdím směle: ta nádhera a přepych, ten lesk a bohatství jsou zde pro – ženu nebo ženy!

**ŠTĚPÁN.** Pak neznáš císaře...

**PETR.** Mně arcibiskup Arnošt ničeho nenamluví. (Oba usednou na lavičku) Kvůli korunovačním klenotům vystaví se dobře opevněná věž, ale nikoli zámek, v němž přepych severu si podává ruku s obrazností východní! Pro ostatky svatých zbudují se ovšem nádherné kaple, nikoli však v sousedství jich útulné komnaty, tak malé a těsné, jako hnízda vlaštovčí. Ovšem stačí právě pro dva! A pak ty dvojí schody, jedny obkládané mramorem a zlatem – pro každého; druhé hlemýždí, ukryté, příkré jako tajné cesty vášně, směřující v ráj lásky, kde vám udýchaným klesne v náruč paní vašich snů a myšlenek! Ó, pane vévodo! Karlštejn je dívčí past, kde krok je tlumen brokáty a zrak zdráhající se a blažeností zpitý, když patřiti má okem k oku, tlumen jest odleskem drahokamů.

**ŠTĚPÁN.** Jsi na omylu, pane. Jeť přece světoznámá zbožnost a přísnost Karlova.

**PETR.** Což vylučuje zbožnost lásku? Naopak láska je též zbožností, pane vévodo!

**ŠTĚPÁN.** Dej si říci. Karlštejn jest v první řadě určen pro klenoty zemské, v druhé pak jest útočištěm císařovým, když naň doléhají trudy vladařské.

**PETR** (vstane) To mi zpíval také celý den arcibiskup, pane vévodo. Ale neměj mi, prosím, za zlé, že ani jemu ani tobě víry dáti nemohu. Znám lidi a svět. Stále, procházeje se nádhernými komnatami, čekal jsem, kdy rozvine se těžká opona u protějších dveří, kdy vyhlédne z ní kadeřavá hlavinka s úsměvem zvěstujícím nejvyšší blaho lásky a opojení – ale nadarmo. A tak unaven poutí a prohlížením missálů a žaltářů, obrazů Dětřicha Wurmsera, hotových i nedodělaných, stojím před tebou nevyléčen, řekněme třeba ze své fantasie, spíše hladov a lačen nových dobrodružství a výbojů.

**ŠTĚPÁN** (vstane též) Pokládá tedy Milost Tvá Karlštejn za jakýsi druh harému, o nichž zpívají dobrodružné zvěsti výprav křížových? U vás, toť ovšem jinak! Přece nerozehřívá zlato cyperských hroznů tvoji krev?

**PETR.** Mělničina má také své kouzlo, pane vévodo – je sice trpká, jako to mé zklamání ve zdech karlštejnských, ale dovede i přitom rozehřáti srdce a vyjasniti zrak. (Rozhlíží se kolem) Však zde, kde nic, tu nic – ostatky a zas jen ostatky!

**ŠTĚPÁN.** Dovol jen, králi, jak mohla zmocniti se tebe taková myšlenka! Císař pár měsíců po svatbě, muž starší a usedlý, v státnickém umění, jež jest duší jeho života, skorem zešedivělý – a děvčata – a harém docela! Ne ne, jsi příliš obrazností svou na východě, králi jerusalemský.

**PETR.** Možná, vévodo – ale nevzdám se tak snadno. Já viděl, a to rozhoduje. Na vlastní oči jsem viděl...

**ŠTĚPÁN.** Snad ne ženu na Karlštejně? – Jsi na omylu; přísný zákaz vydán jest a znám v tom ohledu po celé zemi, že nesmí žena přenocovati v těchto zdech. A nyní se chýlí k večeru – musil by vědět o tom purkrabí.

**PETR.** Ani královna není vyňata z tohoto zákazu?

**ŠTĚPÁN.** Ani královna; tak posvátné je místo, kde uloženy jsou zemské klenoty. Pak nechce císař v pobožnostech svých býti vyrušován – ani vlastní ženou svou. Jsem cizinec, ale tolik již přece vím.

**PETR.** Divné to máte mravy na severu.

**ŠTĚPÁN.** Je to ovšem trochu podivínské, ale my dva to sotva změníme.

**PETR.** Když jsem však viděl...

**ŠTĚPÁN.** Co – zde?

**PETR** (vede ho doprostřed jeviště, tajemně) Zde právě ne. Pod hradem. Škoda, že byl arcibiskup se mnou a nehnul se ani na krok ode mne. Viděl jsem právě v lese pod hradem dámu na bílém komoni. Mihla se jako paprsek tmavou zelení – ale přece viděl jsem v mžiku tom, jak spanilá byla. Nebýt arcibiskupa, ďábel by mne nebyl zdržel, pustit se za ní nazpět do lesa.

**ŠTĚPÁN.** A viděl ji též arcibiskup?

**PETR.** O to jsem se nestaral; jen když já jsem ji viděl. – Ó, pane vévodo!

**ŠTĚPÁN.** Však nevjela s vámi nebo za vámi přes most?

**PETR.** Zmizela v šeru lesním – ale ne její obraz v srdci mém! Prosím tě, co by tu soudil každý rozumný smrtelník? Šla se jen zdaleka podívat na Karlštejn? – Víla přece to nebyla...

**ŠTĚPÁN.** Snad někdo z družiny královniny – Karlík není tak daleko.

**PETR.** Buď kdo buď. Tvrdím směle, dívka jest na hradě, aneb není-li posud, přijde co nejdřív. Na to chci vzíti hostii anebo vzdáti se trůnu.

**ŠTĚPÁN.** Myslím, že bys nehodně přijímal a zbytečně se o korunu oloupil.

**PETR.** Co tedy chtěla ta dívka na bílém koní pod hradem v zeleni stromů? Čeká, až se setmí, a přijde. – Za několik hodin přijde též císař. – Na hlavu by musel být padlý, kdy by tu nechápal. Jak pravím, pane vévodo, dívka je buď zde, nebo přijde co nevidět.

**ŠTĚPÁN.** Zatím nezbývá, než vyčkat...

**PETR.** A pozor dát a hledat. – Pane vévodo, mohu se spolehnouti na tvou pomoc?

**ŠTĚPÁN.** Přijel jsem v záležitostech politických – však nikdy jsem neprchal před dobrodružstvím sladké milosti, kde se samo naskytlo.

**PETR.** To se mi líbí jsi celý muž, pane vévodo! -

**ŠTĚPÁN.** Je to, upřímně řečeno, zbytečná práce – ale nějak čas zabíti musíme do příchodu císařova. A poněvadž již missálů a obrazů máš dost...

**PETR.** Až po krk, milý příteli a spojenče, až po krk!

**ŠTĚPÁN.** Inu, uvidíme. Však buďme opatrni! (Odejdou napravo)

</section>

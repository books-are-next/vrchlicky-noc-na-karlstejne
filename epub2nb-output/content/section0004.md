---
contentType: prose
---

<section>

## 2\. VÝSTUP 

_Štěpán a předešlí_  

</section>

<section>

**ŠTĚPÁN.** Děkuji, pane purkrabí, za pozdrav tvůj. Myslil jsem určitě, že naleznu zde Jeho Milost císaře! Přijíždím přímo ze Salcburku a přináším důležité státní jednání. Pan šenk byl tak laskav a pověděl mi, že Jeho Milost jistě dnes večer sem zavítá; prosím, bys mně a průvodu mému vykázal sebe skrovnější hospodu. Chci, ba musím se dočkati císaře.

**PURKRABÍ.** Včas i v nevčas přijel jsi, pane, na Karlštejn.

**ŠTĚPÁN.** Já – v nevčas?

**PURKRABÍ.** Odpust mé upřímnosti, pane vévodo. V nevčas, chceš-li o státnických záležitostech jednat s Jeho Milostí. Vždycky včas, chceš-li užíti pohostinství, jakého může poskytnouti Karlštejn.

**ŠTĚPÁN.** Děkuji za výklad tvůj, pane purkrabí. Nutnost věci ospravedlní kroky mé v očích císaře. Za pohostinství napřed děkuji. – Zdá se, že nejsem prvním hostem na Karlštejně? .

**PURKRABÍ.** Jeho Milost Petr král cyperský a jerusalemský mešká od rána zde.

**ŠTĚPÁN.** Přijel sám?

**PURKRABÍ.** V průvodu důstojného otce, arcibiskupa Arnošta.

**ŠTĚPÁN.** A kde jest král Petr? (K sobě) Ten mi nepřekáží!

**PURKRABÍ.** Prohlížel si hrad – nevím, pane šenku...

**PEŠEK.** Byl s arcibiskupem právě teď v kapli sv. Mikuláše , kde mu ukazoval tento illuminátorské práce pana Zbyška z Trotiny...

**ŠTĚPÁN** (s úsměvem) Které asi velmi málo bavily krále jerusalemského.

**PURKRABÍ** (se dívá do pravé kulisy) Však tu právě přichází.

</section>

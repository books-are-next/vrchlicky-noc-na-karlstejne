---
contentType: prose
---

<section>

## 11\. VÝSTUP 

_Předešlí a Alžběta_  

V tom ozve se troubení na podhradí, Všichni se obrátí, branou vejde císařovna Alžběta v obleku jako v prvním dějství.

**VŠICKNI.** Co to znamená?

**PURKRABÍ.** Toť fanfára, oznamující vznešenou nějakou návštěvu. 

(Vejde Alžběta)

**VŠICHNI.** Císařovna!

**KAREL IV.** Jaká to návštěva, paní má —  —  — a v tuto dobu? (Jde vstříc a políbí ji na čelo)

**ALŽBĚTA** (v rozpacích) Vyjela jsem časně z rána do lesů kolem Karlíka na hon —

**ARNOŠT** (vpadne jí do řeči) A vzdálila se zajisté, nepovědoma cesty, příliš daleko?

**KAREL IV.** (rychle za ním) A zabloudila snad?

**ALŽBĚTA.** Uháněla jsem tryskem za jelenem, jejž psi z brlohu vyplašili, a tak se stalo, že pojednou ztratila jsem směr cesty a zbloudila, až místo Karlíka bleskly mi věže karlštejnské. Co zbývalo, – i hledám pohostinství a přístřeší u svého vládce a pána.

**ARNOŠT.** Jaké to štěstí, že stojí Karlštejn, a věru stálo by za to zbořiti jej hned, jak jej opustíš, dostačilť úplně svému úkolu.

**KAREL IV.** Je mi líto, milý Arnošte, že nemohu sdíleti – snad po prvé – tvoje náhledy. Nejsem tak dvorský, i nad zákonodárcem jest zákon, a ten praví, že nesmí žena ani královna ubytovati se na Karlštejně. Doprovodím sám Její Milost na Karlík. Zákon je svatý!

**ALŽBĚTA.** Ty sám bys chtěl?

**KAREL IV.** (s úsměvem) Ano, je to krásný a blažící pocit uváděti zbloudilé na pravou cestu. (Šeptem) Budu tě dobře baviti. (Nahlas) Povím ti, co zatím zde se stalo mezi milenci, které tvé zvláštní přízni doporučuji.

**PURKRABÍ** (představuje Peška i Alenu, kteří se hluboce kloní) Má neteř Alena a pan Pešek Hlavně.

**ALENA.** Rytíř, strýčku!

**ALŽBĚTA.** A v obleku panoše? – A těchto barev?

**KAREL IV.** Cestou ti všecko vysvětlím. Pane purkrabí, dej osedlati koně.

**PURKRABÍ.** Hned se stane, Milosti. 

(Zavolá družinu královu ze strážnice a z hradu. Odchází)

**KAREL IV.** Naši hosté (K Štěpánovi a Petrovi) vezmou, doufám, za vděk pohostinstvím naším ještě na několik dnů. My se opět vrátíme zítra, abychom společně užili jarních dnů v lesích berounských.

**ŠTĚPÁN** (rychle k němu přistoupí, polohlasně) A moje záležitost? – Nemohu míti žádné naděje?

**HLAS VĚŽNÍKA** (vpadne právě) Dále od hradu, dále, ať nepotká neštěstí tebe nenadále!

**KAREL IV.** V tom slyšels určitě mou poslední odpověď, pane vévodo! (Štěpán se ukloní a vmísí se mezi dvořany) A nyní na cestu!

(Trouby, Napřed oddělení zbrojnošů. Císař s Alžbětou procházejí středem, všem laskavě kynouce. Za nimi druhé oddělení stráže s pochodněmi a družina Karlova, mezi nimi Alena a Pešek)

**ALENA** (žertovně podává ruku Peškovi) Vaši ruku, pane rytíři!

**PEŠEK.** Zde máš. Však nezapomenu co živ na tuto noc na Karlštejně! 

</section>

<section>

(Odcházejí)

</section>

<section>

Opona spadne

</section>

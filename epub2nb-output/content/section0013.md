---
contentType: prose
---

<section>

## 10\. VÝSTUP 

_Arnošt a Pešek_  

**ARNOŠT** (vyjde, pro sebe) To celkem dobře vymyšleno! – Jak jen nyní odstranit pana Peška! Třeba, aby královna stála na stráži v předsíni ložnice královské. Pešek mi překáží. Co plátno, musí s cesty, musí se rozstonat.

**PEŠEK** (pro sebe) Ano, to se řekne pod lipou na shledanou! Ale jak se jen dostat z předsíně ložnice královské – to je jiná a trochu těžší otázka – kdyby mě jen něco napadlo. – Rozstonat se – starý prostředek, ale vždy dobrý, lež rodí lež, musím být nemocným. (Spatří Arnošta) Aj, arcibiskup, dobrá, řeknu mu to hned.

**ARNOŠT** (spatřil v téže chvíli Peška) Hledal jsem tě právě, Pešku. Jako na zavolanou vběhl jsi mi do cesty.

**PEŠEK.** Přeješ si, důstojný otče?

**ARNOŠT.** Záleží ti, pane šenku, na získání ostruh rytířských?

**PEŠEK.** Otče – jak by ne? Toť aspoň teď jediný a první cíl mé ctižádosti.

**ARNOŠT.** Pak poslechni mého rozkazu a ručím ti za ně.

**PEŠEK.** Hořím touhou...

**ARNOŠT.** Dnes musíš stonat, pane šenku. Dnes nebudeš nalévati večer Jeho Milosti, ani míti stráž v předsíni jeho ložnice.

**PEŠEK** (stranou) Sláva, vyhráno! (Nahlas) Ale můj úřad, otče... (Stranou) Proč bych teď nedělal trochu drahotu?

**ARNOŠT.** Nenamítej ničeho, chceš-li vůbec přijati můj návrh, aniž se ptej po příčinách a důvodech toho. Předstírej chorobu a nevycházej z bytu purkrabího.

**PEŠEK** (stranou) Tato podmínka se mi právě nelíbí. (Nahlas) Věru nevím, otče...

**ARNOŠT.** Mohl bych raditi něco k tvému neštěstí nebo škodě tvojí?

**PEŠEK** (po krátkém rozmýšlení) Rád poslechnu rozkazu tvého, otče!

**ARNOŠT.** Ty dnes tedy stůněš, ale nezapomeň na to, nezapomeň! (Odcházeje obrátí se) Nezapomeň! (Odejde)

</section>

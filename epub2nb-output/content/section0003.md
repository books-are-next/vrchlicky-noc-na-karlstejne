---
contentType: prose
---

<section>

# PRVNÍ DĚJSTVÍ

První nádvoří na Karlštejně. Hrad v pozadí. Napravo brána hradní, vlevo vchod ve příbytek purkrabího. Blíže brány košatá lípa, pod ní sedátko.

## 1\. VÝSTUP 

_Purkrabí a Pešek_  

Při vyhrnutí opony je slyšeti troubení. Z purkrabství vystoupí pan Ješek z Wartenberka, proti němu Pešek Hlavně.

**PEŠEK.** (vejde branou) Věru, dnes pytel s hosty se roztrhl! Od božího rána až do slunce západu most nestačí se zvedati.

**PURKRABÍ.** (vyjde ze dveří) Je to už Jeho Milost snad? Ó, ne, to nemůž' být. Myslím, že Jeho Milost asi právě teď Prahu opouští. Kdo jen to přijel?

**PEŠEK..** Host. – Vévoda Štěpán bavorský.

**PURKRABÍ.** Mluvil jsi s ním, pane šenku?

**PEŠEK.** Náhodou byl jsem přítomen, když slézal s koně, jenž pokryt byl celý bílou pěnou jak druhou čabrakou. Jak se zdá, má pan vévoda velmi naspěch.

**PURKRABÍ.** Nu, a co říkal?

**PEŠEK.** Ptal se krátce, je-li Jeho Milost na hradě.

**PURKRABÍ.** A tys na to odpověděl?

**PEŠEK.** Co jsem věděl. Že tu okamžitě není, ale že dnes večer jistě sem přijede.

**PURKRABÍ.** A on řekl?

**PEŠEK.** Že zůstane, že se musí dočkati příjezdu Jeho Milosti.

**PURKRABÍ.** Zle pochybils, pane šenku. Vévoda Štěpán přijíždí jistě za politickými záležitostmi. Víš, že Jeho Milost zde nerad politikou se zabývá.

**PEŠEK.** A co měl jsem dělat?

**PURKRABÍ.** Poslat jej do Prahy.

**PEŠEK.** Když je císař na cestě sem? Potkali by se v půli cestě. A pak, není to můj úřad, přijímati zde hosty – a neměl jsem také rozkazů.

**PURKRABÍ.** Vida mládež! Pro slovo nakvašen! Však musím státi na svém. Jeho Milost jede sem pouze na dva nebo tři dny; – zde chce míti pokoj, chce si odpočinout; ještě tu není, a již jest klid jeho v nebezpečí! Proto věru není vystavěn Karlštejn! Nechť klubko pletich státnických jinde se zaplétá, zde císař chce v zátiší užívat jen ovoce své činnosti.

**PEŠEK.** Nu, a což víme my, pane purkrabí, zda mu nejede pan vévoda ocukrovat to ovoce?

**PURKRABÍ.** Špatné vtipy, pane šenku! Vévoda bavorský tak někdy někomu něco ocukroval. Nevím, nevím, bude-li Jeho Milosti příchod pana vévody právě po chuti. Mohl dobře počkat pan vévoda v Praze na Jeho Milost. Snad by se tam lépe bavil než zde.

**PEŠEK.** To všecko mu ještě můžeš sám říci, pane purkrabí. Zde právě přichází.

**PURKRABÍ.** Nu, jest již tady. – Co naplat! (Obrací se vstříc přicházejícímu vévodovi) Buď vítán, vznešený pane, na Karlštejně!

</section>

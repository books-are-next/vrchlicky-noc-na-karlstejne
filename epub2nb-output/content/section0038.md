---
contentType: prose
---

<section>

## 9\. VÝSTUP 

Purkrabí, Arnošt, Karel IV. a několik sluhů s pochodněmi a vytasenými meči  

**PURKRABÍ** (ještě za scénou) Jeho Milost již opustil Karlštejn! Ó, běda, běda, jděte a hledejte, sto kop, kdo najde tu nešťastnici! (Vejde. Jak spatří císaře, vrhne se před ním na kolena) Milost! Milost! Císařský pane! Nehodný sluha tvůj skládá v ruce tvé úřad, jejž tak špatně zastával.

**KAREL IV.** (udiven) Co slyším? – Co se stalo, pane purkrabí?

**PURKRABÍ.** Hledal jsem tě po celém hradě, nejjasnější vladaři jistě již vyplašilo tě z komnat tvých to hrubé porušení tvého zákazu, že jsi na odjezdu, teď v noci! Ó, běda, běda!

**KAREL IV.** Co se stalo? Vstaň, pane z Wartenberka!

**PURKRABÍ.** Co stojí Karlštejn, co tuto hlavu šedivou nesu na plecích, nestalo se, co dnes! Jeho Milost král Petr a vévoda Štěpán viděli na vlastní oči, nelze mi tedy déle zapírat a stavět se nevědomým. Ale já jsem nevinen, Milosti! Já ani tu nešťastnici neviděl.

**KAREL IV.** Nešťastnici? – Nechápu ani slova, pane purkrabí.

**PURKRABÍ.** Tvůj úsměv dodává mi síly, abych se vyznal ze všeho. Můj bratr Mikuláš – znáš ho, jaký jest blázínek...

**KAREL IV.** (k Arnoštovi) Co ještě uslyším?

**PURKRABÍ.** Má dceru Alenu, pravý to otcův kontrfej; děvče jest zamilováno po uši do tvého šenka, pana Peška Hlavně.

**KAREL IV.** Proto přec nemusíš klečeti, pane purkrabí. – Však nač mi to všecko teď vypravuješ? Když se mají rádi, ať se vezmou, já Peškovi bránit nebudu!

**PURKRABÍ.** Ale bratr nechce svolit, dokud pan Pešek nezíská ostruh rytířských.

**KAREL IV.** Nu, snadná pomoc. Dáme mu je.

**PURKRABÍ.** To já také říkal, měli počkat – a ne dělat hlouposti, ale již se stalo, jíž se stalo. – Svrhni všechen hněv svůj na mne, ale ty děti netrestej!

**KAREL IV.** Já tu dívku ani neznám – já ji nikdy neviděl – ale posud nechápu, kam směřuješ, pane purkrabí?

**PURKRABÍ.** Viděls ji, Milosti! – Stála na stráži ve tvých komnatách.

**KAREL IV.** (udiven) Na stráži? – V mé ložnici?

**ARNOŠT** (k císaři) Výborně! Je na falešné stopě!

**KAREL IV.** Nevšímal jsem si stráže. (Náhle přísně) Znáš však rozkazy naše, pane purkrabí. Když to pravíš, je to asi pravda; jak tam přišla ta dívka?

**PURKRABÍ.** Otec její, můj bratr Mikuláš, vešel v pošetilou sázku s panem Ctiborem z Fuchsberka, že toho dokáže, by proti zákazu tvému dívka zůstala přes noc na Karlštejně. Alena zkusila to, hnána beznadějnou láskou k Peškovi. Má vina jest, že dostala se v přestrojení mých barev na hrad – ale v dnešním shonu a víru mohlo se to lehce stát i jinému. Já nevěděl o ničem, zapřísahám se svatým Václavem!

**KAREL IV.** Nyní chápu ovšem nemoc pana Peška. – Alena byla tedy dnes na stráži v mých komnatách? – To je věru trestuhodné, pane purkrabí. A v jakém šatu tam byla?

**PURKRABÍ.** V šatu mých barev, Milosti!

**ARNOŠT** (k císaři) V stejném šatu, jaký mi opatřil Pešek pro císařovnu. Výborně, jsme zachráněni!

**KAREL IV.** (se zdánlivou rostoucí přísností) Toť dvojí přestupek, pane z Wartenberka. Zjevná neuctivost a nešetrnost k předpisům našim se strany pana Mikuláše a zpupná nedbalost ve službě, pane purkrabí! Vidím, že musím přísným trestem stanoviti příklad. I Pešek je vinen, zle se prohřešil!

**PURKRABÍ.** Tresci mne i jeho, ale jen Alenu ne, milostivý císaři! Dětský nerozum a pak jedno, co všecko omlouvá...

**KAREL IV.** Nevěděl bych co...

**PURKRABÍ.** Láska, císařská Milosti!

**KAREL IV.** (s úsměvem k Arnoštovi) Té ovšem kvůli musíme již dnes mnoho odpouštět. (K purkrabímu) Uvidíme, co se dá dělat, pane purkrabí; třeba dříve vyslechnouti viníky, ty odvážné milence, kteří si dávají dostaveníčka v předsíni ložnice císařské!

**PURKRABÍ.** Věru, uznávám tu smělost...

**ARNOŠT** (k císaři) Která nám přišla vhod.

**KAREL IV.** Dej vyhledati vinníky, pane purkrabí, a přivésti je sem. Chceme na místě soudit a trestat!

**PURKRABÍ.** Ó, Bože, kde jen jsou, kde jen jsou!

(Mezitím co dává v pozadí rozkazy strážím, vznikne za scénou hluk a třeskot mečů. Petr šermuje s Alenou, Štěpán s Peškem. Všichni vyjdou ze strážnice)

**ŠTĚPÁN** (za scénou) Drží se to děvče, jak pravý šermíř!

**ALENA** (za scénou) A nepoddá se!

**PEŠEK** (za scénou) Tu urážku ti splatím, pane vévodo!

**PETR** (za scénou) Však já tě neopustím, pane bratře!

**KAREL IV.** (postoupí vpřed) Jak? – Potyčka v mé přítomnosti? – Stůjte!

(Na jeviště vrazí divoce Štěpán a Petr, šermujíce s Peškem a Alenou)

</section>

---
contentType: prose
---

<section>

## 10\. VÝSTUP 

Karel IV., Arnošt, purkrabí, Štěpán, Petr, Alena, Pešek, stráže a lid karlštejnský s pochodněmi  

**ŠTĚPÁN.** Již couvají!

**PETR.** Císař!

**ALENA.** Běda!

**PEŠEK.** Však se nepoddáme!

**KAREL IV.** (postoupí jim vstříc, velkým hlasem) Zarazte! Což ani velebnost císaře vášeň vaši zběsilou neudrží na uzdě? – Šílíte všichni dohromady? Aj, pane vévodo, divně ctíš pohostinství a zachováváš čest rytířskou – se zbrojnoši se potýkáš a s dívkami!

**ALENA.** Císař ví všecko!

**PEŠEK.** Milost! Milost!

(Oba pustí meče a klesnou před císařem na kolena)

**ŠTĚPÁN** (zastrkuje meč) Byl jsem nucen k boji, uražen tímto panošem, který jest dívkou.

**PEŠEK.** Já jen bránil svou nevěstu!

**ŠTĚPÁN.** V hrdlo lžeš!

**KAREL IV.** Ticho! Mluvte bez vášně, ať mohu klidně soudit!

**PEŠEK.** Ve strážnici pustili se oba pánové v hru v kostky, při čemž za cenu dával pan vévoda čest mé nevěsty, tasil jsem, toť vše.

**ŠTĚPÁN.** Nešlo mi o tvou nevěstu, pane šenku – chtěl jsem jen zvědět, kdo je tvůj spanilý soudruh – pak jsem ti chtěl povědět, jak pěkně šetříš zákonů císařských.

**PEŠEK.** Nuž, tedy věz, mou nevěstou je Alena, dcera pana Mikuláše z Wartenberka...

**PURKRABÍ.** Nešťastné, zaslepené dítě!

**PEŠEK.** A co se rozkazů císařských týče...

**KAREL IV.** (ironicky k vévodovi) Nech, já se poděkuji sám panu vévodovi bavorskému, jak bedlivě zastával v úřadě našeho milého purkrabího. Však dosti sporu! Odvážlivou hru jsi nastrojil, Pešku. Vidíš, bez tvé pomoci nám víno také chutnalo. Jdi, nemám tebe více potřebí.

**PEŠEK.** Milost! Milost!

**ALENA.** Odpuštění, Milosti! Jediné já jsem vším vinna, Pešek nikoli! Na mne padniž veškeren tvůj hněv! (Kleká)

**KAREL IV.** (zvedá ji se země) Nerad bych se skláněl k zemi tam, kde rád se podívám okem k oku.

**PURKRABÍ.** Císař odpouští!

**ALENA.** Milosti, díky, díky!

**KAREL IV.** (s úsměvem) A poněvadž se ukázalo, že nám bez pana rytíře Peška...

**PURKRABÍ** (k Aleně) Rytíře, slyšíš?

**KAREL IV.** ... víno také chutnati může, propouštíme ho ze služeb svých v plné milosti své a dáváme mu v uznání zásluh, jež získal si po léta o naši osobu, dům, který jsme získali od žida Ebruše na Starém Městě pražském – o statky a jiné zboží postarají se pan Mikuláš i pan Ješek z Wartenberka.

**PEŠEK.** **ALENA.** Ó, díky, ó, díky!

**PURKRABÍ.** Sláva císaři! (K Aleně) Ale nahnalas mi strachu, ještěřičko!

(Karel IV. rozmlouvá s Arnoštem v prostředku jeviště. Purkrabí, Alena a Pešek stojí po jedné, Štěpán a Petr po druhé jeho straně)

**PETR** (k Štěpánovi) Nu, nejsem znalec, pane vévodo?

**ŠTĚPÁN.** Škoda. Nepovedlo se.

**PETR.** Teď věříš, že mi zlomila meč a hodila pod nohy, když jsem jí chtěl dát v komnatě císařově políbení?

**ŠTĚPÁN.** Teď nezbývá nám, než si navzájem gratulovati, pane bratře! 

(Tisknou si ironicky ruce)

</section>

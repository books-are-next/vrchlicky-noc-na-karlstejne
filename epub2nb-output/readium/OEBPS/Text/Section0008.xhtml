<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: -40px; margin: 0px 0px 0px 40px;}
  p.sgc-2 {font-style: italic; text-indent: 0px; margin: 00px 0px 0px 0px}

  p.sgc-3 {font-style: italic}

  p.sgc-4 {text-align: justify;}
  /*]]>*/
  </style>
</head>

<body class="sgc-1">
  <h2 id="heading_id_2">5. VÝSTUP</h2>

  <p class="sgc-3">Petr a Štěpán</p>

  <p>&nbsp;</p>

  <p class="sgc-4"><b>PETR.</b> Konečně jsme sami!</p>

  <p class="sgc-4"><b>ŠTĚPÁN.</b> I pohostinství někdy překáží.</p>

  <p class="sgc-4"><b>PETR.</b> Jsem rád, že jsem se shledal s tebou, pane vévodo.</p>

  <p class="sgc-4"><b>ŠTĚPÁN.</b> I mne to těší. Jak se bavíš v Čechách?</p>

  <p class="sgc-4"><b>PETR.</b> V Praze dobře...</p>

  <p class="sgc-4"><b>ŠTĚPÁN.</b> A zde?</p>

  <p class="sgc-4"><b>PETR.</b> Zde mne arcibiskup div již neumořil. Krásné věci kolem, čarovné. Div světa a století je tento Karlštejn, ale...</p>

  <p class="sgc-4"><b>ŠTĚPÁN.</b> Ale?</p>

  <p class="sgc-4"><b>PETR.</b> Známe se a rozumíme si, pane vévodo. Této dokonalosti a nádheře zdejší chybí koruna.</p>

  <p class="sgc-4"><b>ŠTĚPÁN.</b> Nerozumím, králi...</p>

  <p class="sgc-4"><b>PETR.</b> Ta nádhera, ten lesk a přepych, to vše zdá se býti stvořeno kvůli něčemu jinému než kvůli rameni sv. Víta nebo lopatce sv. Anežky.</p>

  <p class="sgc-4"><b>ŠTĚPÁN.</b> Nechápu, kam směřuješ...</p>

  <p class="sgc-4"><b>PETR.</b> Soudím jako člověk a tvrdím směle: ta nádhera a přepych, ten lesk a bohatství jsou zde pro – ženu nebo ženy!</p>

  <p class="sgc-4"><b>ŠTĚPÁN.</b> Pak neznáš císaře...</p>

  <p class="sgc-4"><b>PETR.</b> Mně arcibiskup Arnošt ničeho nenamluví. (Oba usednou na lavičku) Kvůli korunovačním klenotům vystaví se dobře opevněná věž, ale nikoli zámek, v němž přepych severu si podává ruku s obrazností východní! Pro ostatky svatých zbudují se ovšem nádherné kaple, nikoli však v sousedství jich útulné komnaty, tak malé a těsné, jako hnízda vlaštovčí. Ovšem stačí právě pro dva! A pak ty dvojí schody, jedny obkládané mramorem a zlatem – pro každého; druhé hlemýždí, ukryté, příkré jako tajné cesty vášně, směřující v ráj lásky, kde vám udýchaným klesne v náruč paní vašich snů a myšlenek! Ó, pane vévodo! Karlštejn je dívčí past, kde krok je tlumen brokáty a zrak zdráhající se a blažeností zpitý, když patřiti má okem k oku, tlumen jest odleskem drahokamů.</p>

  <p class="sgc-4"><b>ŠTĚPÁN.</b> Jsi na omylu, pane. Jeť přece světoznámá zbožnost a přísnost Karlova.</p>

  <p class="sgc-4"><b>PETR.</b> Což vylučuje zbožnost lásku? Naopak láska je též zbožností, pane vévodo!</p>

  <p class="sgc-4"><b>ŠTĚPÁN.</b> Dej si říci. Karlštejn jest v první řadě určen pro klenoty zemské, v druhé pak jest útočištěm císařovým, když naň doléhají trudy vladařské.</p>

  <p class="sgc-4"><b>PETR</b> (vstane) To mi zpíval také celý den arcibiskup, pane vévodo. Ale neměj mi, prosím, za zlé, že ani jemu ani tobě víry dáti nemohu. Znám lidi a svět. Stále, procházeje se nádhernými komnatami, čekal jsem, kdy rozvine se těžká opona u protějších dveří, kdy vyhlédne z ní kadeřavá hlavinka s úsměvem zvěstujícím nejvyšší blaho lásky a opojení – ale nadarmo. A tak unaven poutí a prohlížením missálů a žaltářů, obrazů Dětřicha Wurmsera, hotových i nedodělaných, stojím před tebou nevyléčen, řekněme třeba ze své fantasie, spíše hladov a lačen nových dobrodružství a výbojů.</p>

  <p class="sgc-4"><b>ŠTĚPÁN</b> (vstane též) Pokládá tedy Milost Tvá Karlštejn za jakýsi druh harému, o nichž zpívají dobrodružné zvěsti výprav křížových? U vás, toť ovšem jinak! Přece nerozehřívá zlato cyperských hroznů tvoji krev?</p>

  <p class="sgc-4"><b>PETR.</b> Mělničina má také své kouzlo, pane vévodo – je sice trpká, jako to mé zklamání ve zdech karlštejnských, ale dovede i přitom rozehřáti srdce a vyjasniti zrak. (Rozhlíží se kolem) Však zde, kde nic, tu nic – ostatky a zas jen ostatky!</p>

  <p class="sgc-4"><b>ŠTĚPÁN.</b> Dovol jen, králi, jak mohla zmocniti se tebe taková myšlenka! Císař pár měsíců po svatbě, muž starší a usedlý, v státnickém umění, jež jest duší jeho života, skorem zešedivělý – a děvčata – a harém docela! Ne ne, jsi příliš obrazností svou na východě, králi jerusalemský.</p>

  <p class="sgc-4"><b>PETR.</b> Možná, vévodo – ale nevzdám se tak snadno. Já viděl, a to rozhoduje. Na vlastní oči jsem viděl...</p>

  <p class="sgc-4"><b>ŠTĚPÁN.</b> Snad ne ženu na Karlštejně? – Jsi na omylu; přísný zákaz vydán jest a znám v tom ohledu po celé zemi, že nesmí žena přenocovati v těchto zdech. A nyní se chýlí k večeru – musil by vědět o tom purkrabí.</p>

  <p class="sgc-4"><b>PETR.</b> Ani královna není vyňata z tohoto zákazu?</p>

  <p class="sgc-4"><b>ŠTĚPÁN.</b> Ani královna; tak posvátné je místo, kde uloženy jsou zemské klenoty. Pak nechce císař v pobožnostech svých býti vyrušován – ani vlastní ženou svou. Jsem cizinec, ale tolik již přece vím.</p>

  <p class="sgc-4"><b>PETR.</b> Divné to máte mravy na severu.</p>

  <p class="sgc-4"><b>ŠTĚPÁN.</b> Je to ovšem trochu podivínské, ale my dva to sotva změníme.</p>

  <p class="sgc-4"><b>PETR.</b> Když jsem však viděl...</p>

  <p class="sgc-4"><b>ŠTĚPÁN.</b> Co – zde?</p>

  <p class="sgc-4"><b>PETR</b> (vede ho doprostřed jeviště, tajemně) Zde právě ne. Pod hradem. Škoda, že byl arcibiskup se mnou a nehnul se ani na krok ode mne. Viděl jsem právě v lese pod hradem dámu na bílém komoni. Mihla se jako paprsek tmavou zelení – ale přece viděl jsem v mžiku tom, jak spanilá byla. Nebýt arcibiskupa, ďábel by mne nebyl zdržel, pustit se za ní nazpět do lesa.</p>

  <p class="sgc-4"><b>ŠTĚPÁN.</b> A viděl ji též arcibiskup?</p>

  <p class="sgc-4"><b>PETR.</b> O to jsem se nestaral; jen když já jsem ji viděl. – Ó, pane vévodo!</p>

  <p class="sgc-4"><b>ŠTĚPÁN.</b> Však nevjela s vámi nebo za vámi přes most?</p>

  <p class="sgc-4"><b>PETR.</b> Zmizela v šeru lesním – ale ne její obraz v srdci mém! Prosím tě, co by tu soudil každý rozumný smrtelník? Šla se jen zdaleka podívat na Karlštejn? – Víla přece to nebyla...</p>

  <p class="sgc-4"><b>ŠTĚPÁN.</b> Snad někdo z družiny královniny – Karlík není tak daleko.</p>

  <p class="sgc-4"><b>PETR.</b> Buď kdo buď. Tvrdím směle, dívka jest na hradě, aneb není-li posud, přijde co nejdřív. Na to chci vzíti hostii anebo vzdáti se trůnu.</p>

  <p class="sgc-4"><b>ŠTĚPÁN.</b> Myslím, že bys nehodně přijímal a zbytečně se o korunu oloupil.</p>

  <p class="sgc-4"><b>PETR.</b> Co tedy chtěla ta dívka na bílém koní pod hradem v zeleni stromů? Čeká, až se setmí, a přijde. – Za několik hodin přijde též císař. – Na hlavu by musel být padlý, kdy by tu nechápal. Jak pravím, pane vévodo, dívka je buď zde, nebo přijde co nevidět.</p>

  <p class="sgc-4"><b>ŠTĚPÁN.</b>&nbsp;Zatím nezbývá, než vyčkat...</p>

  <p class="sgc-4"><b>PETR.</b> A pozor dát a hledat. – Pane vévodo, mohu se spolehnouti na tvou pomoc?</p>

  <p class="sgc-4"><b>ŠTĚPÁN.</b> Přijel jsem v záležitostech politických – však nikdy jsem neprchal před dobrodružstvím sladké milosti, kde se samo naskytlo.</p>

  <p class="sgc-4"><b>PETR.</b> To se mi líbí jsi celý muž, pane vévodo! -</p>

  <p class="sgc-4"><b>ŠTĚPÁN.</b> Je to, upřímně řečeno, zbytečná práce – ale nějak čas zabíti musíme do příchodu císařova. A poněvadž již missálů a obrazů máš dost...</p>

  <p class="sgc-4"><b>PETR.</b> Až po krk, milý příteli a spojenče, až po krk!</p>

  <p class="sgc-4"><b>ŠTĚPÁN.</b> Inu, uvidíme. Však buďme opatrni! (Odejdou napravo)</p>

  <p class="sgc-4"><br /></p>
</body>
</html>

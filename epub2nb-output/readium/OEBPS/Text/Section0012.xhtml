<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: -40px; margin: 0px 0px 0px 40px;}
  p.sgc-2 {font-style: italic; text-indent: 0px; margin: 00px 0px 0px 0px}

  p.sgc-3 {font-style: italic}

  p.sgc-4 {text-align: justify;}
  /*]]>*/
  </style>
</head>

<body class="sgc-1">
  <h2 id="heading_id_2">9. VÝSTUP&nbsp;</h2>

  <p class="sgc-4"><i>Alena a Pešek</i><br /></p>

  <p class="sgc-4">&nbsp;</p>

  <p class="sgc-2 sgc-4">Vystoupí z druhé strany Pešek Hlavně, za ním Alena jako panoš v barvách pana z Wartenberka.</p>

  <p class="sgc-4">&nbsp;</p>

  <p class="sgc-4"><b>PEŠEK.</b> Divně se ti nějak jazyk plete, panici. Kdo že tebe vyslal a komu neseš list?</p>

  <p class="sgc-4"><b>ALENA.</b> Což neřekl jsem ti to zřetelně, že panu šenkovi Peškovi; jsi-li ty to, vezmi jej bez okolku. (Podává mu list)</p>

  <p class="sgc-4"><b>PEŠEK</b> (bere list) A v čí službě jsi, krásný hochu?</p>

  <p class="sgc-4"><b>ALENA</b> (se směje) Děkuji za poklonu – ale mohl bys znáti barvy pana purkrabího!</p>

  <p class="sgc-4"><b>PEŠEK</b> (podrážděn) Jsi všetečka, hochu – ale roztomilý všetečka. Nu, a co mi chce tvůj pán – divný to bude žert, vždyť jsem s ním před chvílí mluvil, nač teď posílá s listem panoše...</p>

  <p class="sgc-4"><b>ALENA</b> (dělá posunek, že chce list zpět) Nechceš tedy ten list? – Dobře, dej mi jej. Nezáleží-li tobě na jeho obsahu, mně teprve ne.</p>

  <p class="sgc-4"><b>PEŠEK.</b> Tak sečkej, až si to divné poselství aspoň přečtu. (Otevře list a čte) „Všem čtoucím pozdravení a vše dobré od Boha nejmilejšího přejeme a věděti lidem dobré vůle dáváme, při tom za svědky je berouce, že sepsali jsme dnešního dne poctivě a řádně úpis tento, kterým slibujeme dáti dceru svou Alenu za muž šenkovi Jeho Milosti královské panu Peškovi Hlavně, aniž by získal, jak původně naším přáním bylo, ostruh rytířských, pakli jmenovaná již dcera naše Alena toho dokáže, že proti zákazu našeho nejmilostivějšího císaře a krále Karla, toho jména Čtvrtého, jejž Bůh všem věrným Čechům k radosti a slávě dlouhá léta zachovati račiž, jednu noc bez úrazu a úhonu na jeho hradě Karlštejně stráví. Za to vyplatíme, kdyby toho nedokázala, sto kop grošů stříbrných a deset soudků mělnického statečnému a urozenému panu Ctiborovi z Fuchsberka, nejvyššímu lovčímu a purkrabímu v Dobříši, milému příteli našemu, jakož i on, Alena-li toho dokáže, dá tuto částku jí v dar svatební...”</p>

  <p class="sgc-4"><b>ALENA</b> (se směje) Nu, co tomu říkáš, statečný pane šenku!</p>

  <p class="sgc-4"><b>PEŠEK.</b> Jaké to mumraje a žerty? Co s tím, hochu? Kdo to sepsal?</p>

  <p class="sgc-4"><b>ALENA.</b> Nu, tak si, moudrý pane, rač přece přečísti podpis!</p>

  <p class="sgc-4"><b>PEŠEK</b> (čte) Skutečně – pan Ctibor z Fuchsberka i Jan z Wartenberka podepsali a sigillum své přivěsili. (Prohlíží Alenu, která se mu do očí hlasitě směje.) Či blázním já též? Mohu věřit zrakům svým? – Aleno! Tys to?</p>

  <p class="sgc-4"><b>ALENA.</b> Nu, konečně jsi mne poznal! Zkouška dopadla výborně. Mohls oči na mně nechat a ničeho's nepozoroval. Je vidět, že mi sluší dobře barvy strýčkovy.</p>

  <p class="sgc-4"><b>PEŠEK.</b> Co zamýšlíš?</p>

  <p class="sgc-4"><b>ALENA.</b> Což jsi nečetl, či nerozumíš? Tvá láska je velmi krátkozraká, pane Pešku! Co zamýšlím? Jsem, jak vidíš, tady a chci vítězně odtud odejít, neboť jde mi o ruku velmi dvorného, ale trochu nechápavého pána, který před chvílí mne nazval krásným hochem. (Směje se) Hlas srdce nepromluvil, pane Pešku, je to smutné znamení!</p>

  <p class="sgc-4"><b>PEŠEK.</b> Zde chceš zůstat – kvůli té sázce? Divný to žert, Aleno, který naší lásce nijak neposlouží.</p>

  <p class="sgc-4"><b>ALENA.</b> Divný to žert, který nás jedině spasí. Řekni sám, co máme jen počít, abychom konečně byli svými! Zde se ti to podává takřka na dlani. – Nu, sáhni po tom bez rozmyšlení a bez rozpaků.</p>

  <p class="sgc-4"><b>PEŠEK.</b> Vyslov se jasně, Aleno. Mluv rychle, neb každou chvíli může zazníti roh, zvěstující příchod Jeho Milosti.</p>

  <p class="sgc-4"><b>ALENA.</b> Císař dnes přenocuje na hradě? – Dobrá. Teď bude naše vítězství ještě úplnější (Sedne na lavičku. Pešek vedle ní) Nuže, tedy poslyš, můj bázlivý rytíři. Můj otec, jak k svému smutku víš, vzal si jednou do hlavy, že musíš získati dříve ostruh rytířských, než mne povedeš k oltáři. Ale, milý Bože, to se jen řekne, viď? Získat ostruh – jak? Do Itálie císař již nejezdí, abys mu zachránil život v nějakém spiknutí; války nejsou. Co dělat! Prosila jsem, plakala jsem, že toho ani nezasluhuješ...</p>

  <p class="sgc-4"><b>PEŠEK.</b> Ty zlaté srdce...</p>

  <p class="sgc-4"><b>ALENA.</b> Nic naplat... Tu přišel včera večer k nám pan Ctibor z Fuchsberka, starý přítel mého otce, dobrá a veselá kopa. Sedli k stolu s otcem, pili, hráli v kostky, mluvili o Jeho Milosti, o zemi, o říši a pletichách zahraničních, že už jsem z toho zívala a chtěla odejít do své komnaty. Vtom začal pan Ctibor vypravovat o tom novém zákonu, že nesmí žádná žena býti přes noc na Karlštejně. Můj otec se dal do smíchu, tloukl na stůl, vyskočil a tvrdil, že by rád viděl ten žert, kdyby někdo to přece dokázal. Pan Ctibor odmlouval, to že jest nemožné ― otec se durdil, že to lze učiniti, slovo dalo slovo a vešli v sázku, jak jsi právě četl. „Zlíbal bych to děvče, které to podnikne,“ pravil otec můj a slzy mu tekly smíchem do poháru. „Já sama to chci podniknout, “ zvolám. „Jak, ty, dítě! “ vykřikl divokou radostí otec, „dobrá, zkus to a vyžádej si pak, co ti libo. “ – „Ruku pana Peška, třeba neměl ostruh rytířských, “ odvětím, „svoluješ k tomu? “ – „Dobrá, i k tomu svoluji, “ pravil otec rozjařen. Sázka uzavřena – jak vidíš, kula jsem železo, dokud bylo žhavé. – Teď jsem tedy zde. A spoléhám na tvou podporu, pane Pešku. To přestrojení je moje myšlenka. Co – mlčíš? – Líbím se ti přec? (Vstane a přejde vlevo)</p>

  <p class="sgc-4"><b>PEŠEK.</b> To je šílenství, Aleno! Aleno, to je čirý nerozum, který nás zničí a od cíle našeho jen zbytečně vzdálí. K tomu nijak nemohu přivolit.</p>

  <p class="sgc-4"><b>ALENA.</b> Tys mi pěkný spojenec!</p>

  <p class="sgc-4"><b>PEŠEK.</b> Což nepomýšlel tvůj otec na hněv císařův? Tobě se nedivím, tys blázínek, ale on...</p>

  <p class="sgc-4"><b>ALENA.</b> Děkuji za poklonu! Hněv císařův – což nestojí naše láska ani za tolik? Však mne Jeho Milost ani neuvidí – chceš-li, zůstanu mezi many v strážnici – krátce: budu, kde chceš, udělám vše, co se ti zlíbí, ale zůstanu tady. Či nestojím, nezdvořilý pane, za to? Pak se seberu a dobrou noc!</p>

  <p class="sgc-4"><b>PEŠEK.</b> Jaký to šílený, ztřeštěný nápad! My se zničíme!</p>

  <p class="sgc-4"><b>ALENA.</b> Zvlášť budeme-li jen neustále naříkati a bědovati. Já jsem tady a nehodlám odejít.</p>

  <p class="sgc-4"><b>PEŠEK.</b> Ale co si počneme?</p>

  <p class="sgc-4"><b>ALENA.</b> Tvoje starost, pane šenku! Uvedeš mne na strážnici. Sám jsi mne nepoznal, tím méně mne poznají druzí. Budu s nimi vrhcáby hrát a pít, a chceš-li i šermovat dle libosti! Vydej mne za svého mladšího bratra nebo sestřence, mám barvy strýčkovy – to teprve nevzbudí podezření. To však je všecko tvojí starostí – nu, namáhej přece také trochu svou hlavu!</p>

  <p class="sgc-4"><b>PEŠEK.</b> Nešťastný, šílený nápad, Aleno!</p>

  <p class="sgc-4"><b>ALENA.</b> Pořád vedeš jen svou, jsi věru smutný patron, pane Pešku, bývals veselejším, ale okolí císaře je asi nesmírně smutné, soudím-li dle tebe, jak jsi vážný, rozumný a usedlý. Zato já budu dnes veselá! Je to přece dobrodružství, noc na strážnici, mezi panoši a many při poháru, co tu bude povídek a žertů, noc v takové výšce blíže hvězd a tebe! – Nu, doufám, že se také dáš vidět, ty mramorový ženichu?</p>

  <p class="sgc-4"><b>PEŠEK.</b> Já – přece víš, že se nemohu hnouti od Jeho Milosti!</p>

  <p class="sgc-4"><b>ALENA.</b> Což pije celou noc až do rána?</p>

  <p class="sgc-4"><b>PEŠEK</b> (káravě) Aleno!</p>

  <p class="sgc-4"><b>ALENA.</b> Nu, Bože, to je přec otázka zcela přirozená. Jsi jeho šenk, co děláš jiného, než že naléváš? – Jeho Milost přece, doufám, také spí...</p>

  <p class="sgc-4"><b>PEŠEK.</b> Pak jsem v předsíni na stráži u něho.</p>

  <p class="sgc-4"><b>ALENA.</b> Můžeš tedy odejít, až usne...</p>

  <p class="sgc-4"><b>PEŠEK.</b> To právě nemohu!</p>

  <p class="sgc-4"><b>ALENA.</b> Pak děkuji za takový úřad. Hlídat ho, když spí, a nalévat mu, když bdí. (Vzdorovitě) To jsem měla vědět – to bych se byla tak vydala sem – já blázen; máš pravdu, já se těšila tak dětinsky na to, že budeme spolu, že si všecko povíme – a ty nechceš ani na chvilku přijít.</p>

  <p class="sgc-4"><b>PEŠEK.</b> Když nemohu...</p>

  <p class="sgc-4"><b>ALENA.</b> Já ti něco povím, Pešku. Kdo chce, ten může. Mně také někdo mohl říci, že je nemožno podniknout, co já podnikám, a hle, jsem tu, protože jsem chtěla. Znáš mne, že jsem neoblomná. (Určitě) Doufám, že se dnes v noci uvidíme.</p>

  <p class="sgc-4"><b>PEŠEK.</b> Inu, zkusím to tedy.</p>

  <p class="sgc-4"><b>ALENA.</b> A kde?</p>

  <p class="sgc-4"><b>PEŠEK.</b> Zde pod lipou. – Ale považ, Aleno, ještě jednou, v jaké nebezpečenství se vydáváš! Co dnes hostí na Karlštejně!</p>

  <p class="sgc-4"><b>ALENA.</b> Tím spíše se ztratím já mezi nimi.</p>

  <p class="sgc-4"><b>PEŠEK.</b> A pak na strýce jsme docela zapomněli, purkrabí tě pozná, víš, jak je přísný!</p>

  <p class="sgc-4"><b>ALENA.</b> Vím také, jak mne miluje. A dobře tak, strýce máme právě zapotřebí.</p>

  <p class="sgc-4"><b>PEŠEK.</b> Purkrabího?</p>

  <p class="sgc-4"><b>ALENA.</b> Přece musí mému otci i panu Ctiboru z Fuchsberka někdo třetí dokázat, že jsem tu byla, mně ani tobě neuvěří, řekli by krátce, že jsme spolu umluveni. Když však dá strýc, sám purkrabí karlštejnský, na to své slovo a pečeť...</p>

  <p class="sgc-4"><b>PEŠEK.</b> A tím sám sobě krásné vysvědčení, jak bedlivě ostříhal rozkazů královských...</p>

  <p class="sgc-4"><b>ALENA.</b> Po tom se teď neptáme, pane Pešku. Strýček to musí vědět, že jsem tu, aby to mohl dokázat a dosvědčit. A abych tebe trochu potrestala za tvou nehybnost, chladnost a ne právě velikou dvornost, ukládám a nařizuji tobě, abys mu to se vší šetrností, ale zároveň určitostí pověděl!</p>

  <p class="sgc-4"><b>PEŠEK.</b> Jaké nemožnosti ode mne žádáš, Aleno! Přijdu sem v noci, ač se vydám tím u veliké nebezpečí – ale purkrabímu neřeknu ničeho, předně by vše prozradil a pak...</p>

  <p class="sgc-4"><b>ALENA.</b> Nu a pak?</p>

  <p class="sgc-4"><b>PEŠEK.</b> Pak by myslil, že já vše nastrojil. Ostruhami rytířskými chci tebe dobýti – ale lstí nikoliv.</p>

  <p class="sgc-4"><b>ALENA.</b> Inu, vidím, že musím jednati sama. Chtěj nebo nechtěj, řekni nebo neřekni, přijď večer nebo ne – já o tobě ničeho nevím a ty o mně rovněž tak. Provedu si své sama, jak jsem započala.</p>

  <p class="sgc-4"><b>PEŠEK.</b> Ty se hněváš, Alenko?</p>

  <p class="sgc-4"><b>ALENA.</b> Naopak, miluji tě více než ty mne – toť vše.</p>

  <p class="sgc-4"><b>PEŠEK.</b> Aleno, ty můžeš pochybovat...&nbsp;</p>

  <p class="sgc-4">&nbsp;</p>

  <p class="sgc-2 sgc-4">(Bere ji za ruku a chce ji políbit. Zvuky trub zdola)</p>

  <p class="sgc-4">&nbsp;</p>

  <p class="sgc-4"><b>ALENA</b> (se mu vymkne a běží vpravo) Na to teď, pane šenku, času nemáme. Znáš teď svou úlohu – třeba jednat rozhodně.</p>

  <p class="sgc-4"><b>PEŠEK.</b> Dole se míhají pochodně – toť jistě Jeho Milost přijíždí, třeba mu jíti vstříc.</p>

  <p class="sgc-4"><b>ALENA.</b> Čtu v očích tvých, že vykonáš všecko dle vůle mé. Tedy večer zde pod lipou na shledanou.&nbsp;</p>

  <p class="sgc-4">&nbsp;</p>

  <p class="sgc-2 sgc-4">(Odejde do strážnice. Pešek odchází druhou stranou; vtom vyjde arcibiskup Arnošt a zastaví se v přemýšlení, Pešek se zastaví na druhé straně rovněž zamyšlen. V první chvíli jeden druhého nepozoruje)</p>

  <p class="sgc-4"><br /></p>
</body>
</html>

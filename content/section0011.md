---
contentType: prose
---

<section>

## 8\. VÝSTUP

_Petr a Štěpán_  

(S druhé strany vejdou král Petr a vévoda Štěpán)

**ŠTĚPÁN.** Chodíme zde stále dokola, jako bychom byli bludný kořen překročili – a chodíme nadarmo.

**PETR.** Když nechceš ničeho vidět, ani pochopit...

**ŠTĚPÁN.** Když Tvoje Milost zase příliš mnoho vidí a chápe.

**PETR.** Přece mi nenamluvíš, pane vévodo, že onen panoš, jenž před chvílí vešel přes most do hradu, je skutečný panoš. Je jím asi tak, jako já jsem králem jerusalemským – vypadá jako panoš, dá si třeba říkat panoš – ale panošem není.

**ŠTĚPÁN.** A myslíš, že je dívkou! Tvoje Milost vidí ve všem a všady dcery Eviny, snad konečně i starý purkrabí karlštejnský neb arcibiskup Arnošt jsou jen zakuklené dívky!

**PETR.** Mluv co mluv, mé podezření nevyvrátíš.

**ŠTĚPÁN.** A kde ti zmizela náhle ta vítaná kořist?

**PETR.** Vešel do strážnice...

**ŠTĚPÁN.** Patrně panoš to, ostatně zahlédl jsem ho také, měl barvu purkrabího – uznáš přec, že se mýlíš.

**PETR.** Barvu purkrabího? – Pak se teprve nemýlím! V tom právě to vězí. A chudák, jak v rozpacích se rozhlížel, a ta chůze... ó, panoš v barvách pana z Wartenberka byl by trochu domácnějším na Karlštejně!

**ŠTĚPÁN.** Nu, a buď si – co zamýšlíš teď?

**PETR.** Čekat, až opustí strážnici, do rána tam přece nebude.

**ŠTĚPÁN.** A kdyby byl?

**PETR.** Vejdeme do strážnice za ním a musí se přiznati, kdo jest. Jsme tu hostmi a vstup máme všude. Času máme dost, proč bychom se nepobavili!

**ŠTĚPÁN.** Ano, času máme dost. A císař stále nepřijíždí. 

(Zvuk rohu v dáli)

**PETR.** Opět někdo blíží se hradu – pojďme mu vstříc.

**ŠTĚPÁN.** Inu, když se tak líbí Tvé Milosti, proč ne. Dal jsem ti slovo, že budu tvým spojencem, tedy již vytrvám.

**PETR.** Ale jen opatrně, jen opatrně! 

(Začíná se stmívat. Odejdou branou)

</section>

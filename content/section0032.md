---
contentType: prose
---

<section>

## 3\. VÝSTUP 

_Předešlý a vévoda Štěpán_  

**ŠTĚPÁN.** Pane purkrabí, pane purkrabí! (Stranou) Tomu nasadím něco do hlavy.

**PURKRABÍ** (k sobě) Co zas? – Nikdy pokoje! (Hlasitě, jde vstříc vévodovi) Co poroučíš, pane vévodo?

**ŠTĚPÁN.** Jen přátelské pokynutí chtěl jsem ti dáti, pane purkrabí.

**PURKRABÍ.** Mně? (K sobě) To zase bude pěkné nadělení! (Hlasitě) Hořím zvědavostí, pane vévodo, musí to býti věc velmi důležitá.

**ŠTĚPÁN.** Že tak pozdě tebe zdržuji, chceš říci: ovšem velmi důležitá, a týká se v první řadě tebe, jakožto purkrabího.

**PURKRABÍ.** Mne? Jakožto purkrabího? (Stranou) Ten již ví všecko! Já však nevím nic. (Hlasitě) Hořím zvědavostí...

**ŠTĚPÁN.** Nemýlím-li se, je zákaz, že nesmí žádná osoba ženského pohlaví býti přes noc na Karlštejně?

**PURKRABÍ** (stranou) Již to ví, není vyhnutí! (Nahlas) Ano, tak jest, velmi přísný zákaz, velmi přísný.

**ŠTĚPÁN.** Za jehož zachování ručí císaři v první řadě pan purkrabí.

**PURKRABÍ.** Ano, ručí – ale je snad porušen zákaz Jeho Milosti?

**ŠTĚPÁN.** Líto mi, že já, cizinec a host, musím to oznámiti panu purkrabímu. Zákaz jest porušen a způsobem takovým, že to připouští jedinou domněnku...

**PURKRABÍ.** Tvá řeč mne naplňuje hrůzou, pane vévodo...

**ŠTĚPÁN.** Ano, jedinou domněnku, že o přítomnosti této dívky ví buď pan purkrabí...

**PURKRABÍ.** Ne, ten neví o ničem.

**ŠTĚPÁN.** Tedy ví o tom císař sám!

**PURKRABÍ.** Císař sám – možná – já nevím! A co my v tom zmůžeme, pane vévodo? Je-li tomu tak, jak pravíš – pak ovšem... Ale prosím tě, co víš o tom?

**ŠTĚPÁN.** Jeho Milost král cyperský setkal se u dveří ložnice císařovy s panošem, který panoš byl...

**PURKRABÍ.** Pan Pešek Hlavně, šenk císařův.

**ŠTĚPÁN.** Který panoš byl dívka – v šatu tvé barvy, pane purkrabí.

**PURKRABÍ** (k sobě) Či by se Alena odvážila až v předsíň císařskou? (Nahlas) To je mýlka, pane vévodo! To nemůže být!

**ŠTĚPÁN.** Král cyperský se nerad mýlí, pane purkrabí.

**PURKRABÍ.** Jsem zdrcen tou zprávou, pane vévodo! Ale co zbývá dělat?

**ŠTĚPÁN** (jízlivě) To je přece zjevné. Víš-li nebo domníváš-li se, že císař o tom ví, pak ovšem nezbývá než mlčet a kořiti se nejvyšší vůli nejmocnějšího císaře; myslíš-li, že o tom císař neví, pak je aspoň pro tebe nejdůležitější hájiti sebe a úřad svůj – ospravedlniti se císaři před celým dvorem, dokázati, že's nevinen, že nevíš, jak mohla sem žena vplížiti se...

**PURKRABÍ.** A myslíš, pane vévodo, že císař neví o tom...

**ŠTĚPÁN** (ironicky) Jeho Milost přece jest povznesena nad takové malichernosti.

**PURKRABÍ.** Pak se ovšem musím ospravedlnit, musím dokázat svou nevinu.

**ŠTĚPÁN.** Ano, a to hned, čím dřív, tím líp.

**PURKRABÍ.** Hned ráno.

**ŠTĚPÁN.** Co ráno? Ještě teď v noci. Tomu přece nemůžeš připustiti, aby s tvým vědomím byla dívka po celou noc v předsíni ložnice Jeho Milosti. Pomni přece na svůj úřad, odpovědnost za osobu a čest císařovu – lidské řeči...

**PURKRABÍ.** Ovšem, ovšem. Ještě dnes, a to hned. – Ale což abych se přesvědčil, kdo je vlastně na stráži?

**ŠTĚPÁN.** Ano, to bude to nejlepší, přesvědč se sám, a shledáš-li má slova pravdivá, zburcuj hrad a ospravedlň se před vladařem.

**PURKRABÍ.** Děkuji ti, pane vévodo – jdu se podívat do předsíně císařovy. Ó, Bože, jak to skončí, jak to jen skončí! (Odejde)

</section>

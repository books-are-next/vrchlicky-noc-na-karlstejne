---
contentType: prose
---

<section>

## 5\. VÝSTUP   

_Alena_  

</section>

<section>

Pausa. Ze strážnice vystoupí Alena. Nejdříve se pečlivě na všecky strany rozhlíží, pak postoupí k lípě.

**ALENA** (sama) Nu – konečně! Jsem věru již unavena tím přestrojením. Mezi davem panošů mne nikdo nepoznal – ale byla to práce zbýti se jich konečně a vyčkati tohoto okamžiku. (Rozhlíží se) Ano, zde je ta stará lípa! – Měl by tu již býti pan Pešek – není to dvorné, nechat mne čekati tak dlouho o samotě. (Přechází) Cítím chlad noci a on stále nejde. – Že by zapomněl, ani mysliti nemohu, spíše se zlobí, co jsem to vyvedla, (Usedne pod strom na lavičku) ale nebylo již pomoci, něco jsem musila podniknout o své ujmě. – Jsem tak unavena od toho křiku – musila jsem si přihnouti také medoviny a kvasit se stráží, abych se neprozradila. – A ten Pešek nejde, a přece ví, že tu čekám. (Skloní hlavu do dlaní ve snění)

</section>
